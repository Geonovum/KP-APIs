# Werkgroep API Strategie en Beleid
Verslag van de virtuele bijeenkomst van **16 juni 2020**

Input: [agenda en presentatie](https://github.com/Geonovum/KP-APIs/blob/master/Werkgroep%20Communicatie%20en%20Beleid/Voorbeeld%20presentaties/presentatie-api-strategie-20200616.md)

## Aanwezig
Frank Arts (Enable-U), Jan de Blaaij (Centric), René Bliekendaal (Centric), Pieter Hering (Logius), Raymond Kers (Justid), Marcel Krassenburg (MKidee), Kees Neven (Enable-U), Laura Rutte (EDSN), Frank Terpstra (Geonovum), Martin van der Plas (VNG), Paul Zeef (minBZK), Trudi Zegveld (gemeente Venlo)  Han Zuidweg (Forum Standaardisatie)

## Afgemeld
Jeroen Prins (Politie), Eelco Rouw (Servicepunt 71)

Martin Guyt (Kadaster) en Remco Rinzema (DSO) hebben aangegeven niet meer deel te kunnen nemen aan deze werkgroep.

## Conclusies bijeenkomst op 4 maart 2020
De [vorige bijeenkomst van de werkgroep API Strategie en Beleid](https://github.com/Geonovum/KP-APIs/blob/master/Werkgroep%20Communicatie%20en%20Beleid/Verslagen/verslag-sessie-api-strategie-en-beleid-20200304.md) vond plaats tijdens de meet-up van het Kennisplatform APIs in Amersfoort op 4 maart 2020. Dit was een interactieve sessie waarbij het publiek veel input gaf. In de nabespreking kwamen de volgende punten naar voren:
* Het is erg belangrijk de verschillende initiatieven te coördineren, anders gaat alles uit elkaar lopen en raken zowel de publieke als private sector de koers kwijt.
* Het doel van deze groep is om advies uit te brengen naar het centraal beleid. (Frank)
* Het zal moeilijk worden om vanuit de overheid bindend beleid te maken. (Paul)
* De API Strategie moet bij de overheid ook naar binnen gericht zijn. (Raymond)
* De overheid moet bronsystemen met APIs bevragen. (Martin)
* Er zijn al zo'n 40 APIs die voldoen aan de API Design Rules. We beginnen dus met een goede basis. (Frank)

## API Strategie 2020
In de bijeenkomst werd een aantal ideeën besproken over de nieuwe API Strategie. In de discussie werden deze punten aangedragen:
* Voor je een strategie maakt heb je eerst een visie. Die visie moeten we scherp hebben. De API Strategie is vooral een roadmap die beschrijft hoe je de visie gaat realiseren. (Marcel)
* We gaan nog steeds te veel uit van de techniek. Neem niet de techniek maar het probleem als startpunt. (Pieter)
* Als je APIs gebruikt, betekent dat niet automatisch dat je applicaties beter zijn. (Marcel)
* Het gaat om het beheren van data bij de bron. In Common Ground is het uitgangspunt dat je de ICT systemen vanaf de databron moet opbouwen. En *life events* kunnen een ophangpunt zijn voor een API Strategie. (Martin)
* Me APIs leg je de discussie over datakwaliteit bij de bron terug. (Raymond)
* De volgende Gouden API prijsvraag zal ook een prijs hebben voor de beste API die nog niet bestaat. (Frank)
* Er is vooral behoefte aan duidelijkheid: wanneer gebruik je wat. En met name over de relatie van APIs met DigiKoppeling en StUF. We moeten vanuit de community denken. (Pieter)


Het is een goed idee om de API Strategie als manifest te laten ondertekenen door bestuurders van sleutelorganisaties. Dit manifest moet in de eerste plaats gaan over het beheren van data bij de bron (het probleem) en niet over APIs (de techniek). 

## Welke organisaties moeten we betrekken?
Voldoende draagvlak is van groot belang om ervoor te zorgen dat de API Strategie ook uitgevoerd wordt. We moeten daarom de organisaties die door de API Strategie geraakt worden er zoveel mogelijk bij betrekken.

In de [presentatie](https://github.com/Geonovum/KP-APIs/blob/master/Werkgroep%20Communicatie%20en%20Beleid/Voorbeeld%20presentaties/presentatie-api-strategie-20200616.md#aan-boord) is te zien welke organisaties  geregistreerd staan als deelnemers van de werkgroep API Strategie en Beleid. Niet al deze organisaties waren in deze virtuele bijeenkomst aanwezig.

In de discussie blijkt dat we nog verschillende belangrijke stakeholders missen:
* **Provincies:** via de VNG is er wel contact met de Provincie Noord Holland. Martin zal de contactgegevens doorgeven van Frank Ossewaarde van het IPO.
* **RvIG:** een bijzonder belangrijke speler, maar wel met een gecompliceerde historie.
* **G4 gemeenten:** VNG geeft aan dat deze hun eigen voortgang maken en niet 'automatisch' via de VNg aangehaakt zijn.
* **J4:** Justid geeft aan dat we de 4 grote juridische uitvoerders moeten betrekken waaronder de Politie en het CIB. Daar zijn ook goede praktijkcases te halen.
* **Onderwijs** 
* **Zorg:** MedMij was wel betrokken bij het technische werk van het Kennisplatform APIs. In de expertbijeenkomst voor de API Design Rules stelden ze zich kritisch op.

Het is niet werkbaar om alle belanghebbende organisaties direct bij de API Strategie te betrekken. Tegelijkertijd is het wel belangrijk dat alle stakeholders zich betrokken voelen en de mogelijkheid hebben om mee te denken en sturen. We zullen moeten zoeken naar een vorm waarbij gremia en domeinen vertegenwoordigd worden door een sleutelorganisatie die ervoor zorgt dat de achterban geïnformeerd blijft en er ruggespraak plaatsvindt. Dat wordt nog een uitdaging.

## Vervolgstappen
In de bijeenkomst hebben we nog geen concrete planning kunnen maken.

Han zal nog een aantal belangrijke stakeholders benaderen en onderzoeken met welke bezetting we een adequate dekking.

Han zal op korte termijn (mogelijk nog voor de zomer) een vervolgbijeenkomst plannen om concretere acties te bespreken.
