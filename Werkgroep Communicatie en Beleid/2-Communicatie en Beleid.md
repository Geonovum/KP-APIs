Application Programming Interfaces, wat is het en waarom hierop in te zetten
============================================================================

Dit hoofdstuk heeft als doel om voor het beleid- en managementniveau te duiden
wat API’s zijn en wat het belang ervan is. Het geeft inzicht in de mogelijkheden
van API’s en waarom het voor de overheid van meerwaarde is om strategisch om te
gaan met het aanbieden van API’s.

##### De rol van API’s in de platform economie

Online platformen nemen een steeds grotere rol in binnen onze samenleving. Zowel
als het gaat om sociale interactie als wanneer het gaat om financiële
transacties. Het is een organisatievorm die in toenemende mate aan belang wint
en hele sectoren kan transformeren. Deze platformen zorgen ervoor dat personen
en diensten elkaar makkelijk kunnen vinden, waardoor er nieuwe verbindingen
tussen vele (onbekende) partijen ontstaan en ruimte ontstaat voor innovatie.
Voor allerhande problemen en toepassingen zijn er dan ook steeds meer
programma’s en app’s die je helpen. Bekende voorbeelden zijn Facebook, Google,
Amazon en Airbnb, maar ook Adyen en BOL zijn platformen waar mensen en/of
diensten elkaar vinden om transacties uit te voeren. Deze platformen zijn
bovendien in staat om informatie snel en eenvoudig uit te wisselen en systemen
efficiënt aan elkaar te koppelen. Deze koppelingen tussen systemen worden vaak
via API’s gerealiseerd. Vanuit technisch perspectief zijn het dan ook API’s die
ervoor hebben gezorgd dat deze platformen zo wendbaar zijn, makkelijk kunnen
opschalen en dienstverlening centraal kunnen stellen. Hierdoor zijn ze in staat
om snel nieuwe diensten uit te rollen en binnen enkele jaren uit te groeien tot
organisaties die miljoenen mensen bereiken. Los van de discussie wat de impact
is van deze platformen op onze samenleving, kan de overheid leren van de
technieken die ze gebruiken om verschillende online diensten, bronnen en
(basis)registraties beter te ontsluiten en met elkaar te laten samenwerken – via
API’s.

##### Wat is een API

Een Application Programming Interface (API) is een combinatie van technische
bestanden, documentatie en andere ondersteuning die helpen bij het aanroepen van
externe applicaties (Als het in deze API-strategie gaat over API’s dan bedoelen
we daarmee RESTful API’s). Een API wordt gepubliceerd door een
softwareontwikkelaar, zodat andere ontwikkelaars weten hoe de software te
koppelen aan de eigen software. Zodoende kunnen twee applicaties rechtstreeks en
online met elkaar communiceren. Het is daarmee geen standaard, maar eerder een
handleiding die kan worden gebruikt voor een machine tot machine koppeling. Met
name daar waar veel digitale diensten met elkaar samenwerken en informatie
realtime op een makkelijke en toegankelijke manier willen delen zijn API’s zeer
geschikt. De belangrijke eigenschappen van moderne API’s zijn:

-   prestaties (het zorgt ervoor dat machines snel met elkaar praten);

-   schaalbaarheid (het zorgt ervoor dat het blijft werken bij veel
    gebruik(ers);

-   simpele interfaces (de communicatie tussen componenten is eenvoudig en
    overzichtelijk).

*API’s kunnen gezien worden als ‘proven technology’, er is veel kennis over en
ervaring mee in de markt. Berichten uitwisselen via API’s is niet perse
onveiliger of veiliger dan hoe de overheid op dit moment haar
berichtenuitwisseling organiseert. Het gebruik van API’s beperkt zich daarmee
niet alleen tot open data, maar kan juist ook goed worden ingezet voor meer
gevoelige / gesloten data.*

##### Achtergrond

De opkomst van de API begon rond 2008. Tot die tijd was er op het internet maar
één kanaal belangrijk: de menselijke gebruiker met een webbrowser. Sindsdien
zijn er veel meer kanalen ontstaan via welke je als organisatie je diensten wil
ontsluiten, bijvoorbeeld via mobiele devices, internet of things toepassingen,
social media platforms en wearables. Ook de beweging naar cloud computing draagt
bij aan het gebruik van API’s. Diensten worden steeds meer in de cloud
aangeboden (en afgenomen), waarbij het nodig kan zijn om deze diensten met
elkaar te integreren in andere producten.

Voor Nederlandse burgers en bedrijven betekenen de mogelijkheden die API’s
bieden dat ze hetzelfde van de overheid verlangen als wat ze gewend zijn van
(commerciële) platforms. Deze platforms zijn slim in het creëren van nieuwe
diensten door het koppelen van verschillende API’s en kunnen makkelijk inspelen
op nieuwe ontwikkelingen en goede dienstverlening. Daarnaast willen burgers
informatie en diensten van de overheid snel en plaats-onafhankelijk gebruiken op
alle kanalen die ze gewend zijn. De overheid biedt echter nog maar weinig API’s
aan en maakt nog te gefragmenteerd gebruik van deze techniek. Omdat veel
overheid-ICT is gebaseerd op principes uit de jaren ’90 en begin jaren ’00, kan
de overheid onvoldoende meebewegen met technologische ontwikkelingen, nieuwe
wetgeving en verwachtingen van haar burgers en bedrijven en raakt hierdoor
achterop op technologisch vlak.

##### Belang voor de overheid

Verschillende ontwikkelingen en factoren maken het voor de overheid relevant om
meer in te zetten op gegevensuitwisseling via API’s:

-   Meer autonomie en controle over gegevens. API’s maken het makkelijker om
    gegevens vanuit de bron te ontsluiten en dan wel alleen die gegevens die
    noodzakelijk zijn voor een specifieke vraag. Hierdoor wordt voorkomen dat er
    onnodig veel gegevens worden uitgewisseld. Ook is het voordeel dat gegevens
    op één plek worden gemuteerd en vanuit daar worden geraadpleegd. Hierdoor is
    er meer grip op de informatiehuishouding en zijn de beheerlasten lager.

-   Er zijn een toenemend aantal (tijdelijke) samenwerkingsverbanden en
    organisaties die met elkaar gegevens uitwisselen. Interactie tussen
    personen, organisaties, diensten en applicaties zijn meer fluïde en tussen
    (voor elkaar) onbekende organisaties of personen. Zie bijvoorbeeld een Smart
    City waar veel verschillende organisaties en personen bij elkaar komen op
    verschillende onderwerpen. Relatief neemt het belang van vaste ketens
    hierdoor af. Makkelijke koppelingen zijn in deze situaties noodzakelijk
    zonder dat grote investeringen of uitgebreide studies.

-   De noodzaak van een meer flexibele ICT en minder faalkosten bij het
    ontwikkelen van ICT. De huidige manier van ICT ontwikkeling is door agile te
    werken. Met deze methode kan je beter incrementeel het huidige ICT landschap
    verbeteren en niet via een ‘big bang’. API’s sluiten goed aan op deze trend
    omdat aansluiten en ontwikkelen makkelijker is. Het gevolg is een minder
    complexe ICT met een lagere beheerlast.

-   Bevorderen van innovatie. De huidige ICT infrastructuur van de overheid is
    gebouwd met als primair doel gegevensuitwisseling binnen de overheid zelf.
    API gedreven informatie uitwisseling draait dit om en gaat ervan uit dat
    potentieel iedereen zou moeten kunnen aansluiten en met elkaar samenwerken,
    ook nu nog onbekende partijen. Aansluiten moet dan zo makkelijk, eenduidig
    en goedkoop mogelijk zijn en de kwaliteit van data moet hoog zijn zodat
    realtime gegevensuitwisseling mogelijk is. Op deze manier wordt innovatie
    beter gefaciliteerd en kunnen bedrijven en overheden meer met elkaar
    samenwerken.

-   Er is een tekort aan goed geschoold ICT personeel en de overheid heeft
    moeite om goed ICT personeel te vinden. Zodra beter wordt aangesloten op wat
    de gangbare kennis in de markt is en er meer gebruik wordt gemaakt van de
    mogelijkheden die moderne technieken bieden, wordt het werken bij de
    overheid interessanter. Hierdoor groeit het aanbod van potentiële kandidaten
    en wordt de overheid een aantrekkelijkere werkgever voor ICT personeel.

##### Developer First

De belangrijkste doelgroep van de digitale overheid die vaak wordt vergeten, is
de programmeur. Vaak gaat het binnen de digitale overheid over betere
dienstverlening voor burgers en bedrijven, maar bij het neerzetten van een goede
ICT dienstverlening is de softwareontwikkelaar als doelgroep cruciaal. Het is
immers de ontwikkelaar die de producten gaat bouwen en de data ontsluit en
daarmee een cruciale rol inneemt in de dienstverlening naar burgers en
bedrijven. In de praktijk is er echter weinig aandacht om deze doelgroep goed te
faciliteren.

Deze ‘developer first’ gedachte staat juist centraal binnen de online
platformen. Daar wordt uitgegaan van een scheiding tussen data en processen.
Voor een organisatie is het namelijk ondoenlijk om je te bemoeien met hoe de
userinterface op alle kanalen en diensten eruit ziet. Terwijl het van
toegevoegde waarde kan zijn om zijn unieke resources te ontsluiten zodat
ontwikkelaars van andere platforms / organisaties hierop kunnen aansluiten en
deze kunnen integreren. Als organisatie wil je er natuurlijk wel voor zorgen dat
zoveel mogelijk gebruik gemaakt wordt van jouw API. Als anderen deze API
hergebruiken krijg je namelijk ook hun gebruikers of klanten erbij en heb je een
breder bereik. Hergebruik is te realiseren door het programmeurs van andere
partijen zo makkelijk mogelijk te maken.

Er wordt dan ook gesproken om de ‘time to first call’ zo laag mogelijk te
houden. Dus de tijd die het duurt voordat je succesvol tussen systemen gegevens
kan uitwisselen via de API. De regel is: hoe korter, hoe beter. Het grote
bijkomende voordeel van deze gereduceerde complexiteit is ook dat hiermee wordt
voorkomen dat er allerlei tussenoplossingen ontstaan en dat men iets zelf gaat
bouwen. Door dergelijke tussenoplossingen ontstaat een complexer IT landschap en
een verhoogd risico op ‘vendor lock-in’. Hoofdstuk 5 gaat in op hoe deze
gebruikerswensen zijn te faciliteren.

##### Gegevens bevragen bij de bron

Binnen de overheid worden nog vaak databases gedupliceerd die vervolgens vanuit
de bron worden gesynchroniseerd. Hierdoor worden gegevens op verschillende
plekken bijgehouden, zowel in systemen van overheden als leveranciers. Het
dupliceren en synchroniseren van gegevens brengt risico op fouten met zich mee,
omdat op meerdere plekken dezelfde informatie onderhouden moet worden. Daarnaast
is het ook lastiger om toezicht te houden op wie er toegang heeft tot deze
gegevens en wanneer ze worden bevraagd. AVG compliancy is daarmee moeilijker en
kostbaarder. Primaire bevraging bij de bron verdient dus de voorkeur voor het
garanderen van de kwaliteit van data en zorgt voor meer transparantie en
accountability. Door het inzetten van API’s wordt het makkelijker en minder
kostbaar om de bron te bevragen, wat de noodzaak voor dupliceren vermindert.
Daarnaast is het eenvoudiger om alleen die gegevens te leveren die echt nodig
zijn voor een dienst en om de autorisatie hiervan bij de bron te beleggen.

##### Wat kan je zelf doen?

Om te bepalen wat een API gedreven informatie-uitwisseling kan betekenen voor je
organisatie is een goede eerste stap om het visiedocument van de organisatie
erbij te pakken. Kunnen de daarin gestelde doelstelling niet veel beter en
makkelijker gerealiseerd worden als meer gebruik wordt gemaakt van
gegevensuitwisseling via API’s?

Een goede twee stap is om te onderzoeken welke informatie je organisatie
aanbiedt (denk bijvoorbeeld aan (basis)registraties), deze informatie is vaak
ook informatie die hoort bij gekoppeld aan de primaire taken van een
organisatie, en met API’s zijn deze mogelijk makkelijker te ontsluiten. De derde
stap is dan om te kijken uit welke externe bronnen je informatie nodig hebt om
de business doelstellingen te behalen. Kijk daarbij ook, en of de kwaliteit van
de bronnen nu voldoende is., Dit kunnen zzowel voor de externe als interne
bronnen zijn. Een vervolgstap is om te onderzoeken welke externe koppelingen met
andere systemen (zowel interne als extern) er al zijn, hoe deze zijn ingericht
en welke afspraken daar achter liggen en of het niet goedkoper en makkelijker
kan via API’s.

Als hieruit voorkomt dat de organisatie veel te winnen heeft bij
gegevensuitwisseling via API’s, dan is het vervolg van deze API strategie
relevant om te bepalen hoe dat dan te doen. Het volgende hoofdstuk geeft een
technische invulling aan hoe een organisatie zelf API’s kan aanbieden en welke
voorwaarden, designprincipes en standaarden daarbij te hanteren.

##### Enkele voorbeelden

-   De NS beschikt over een grote hoeveelheid data met informatie over de
    geplande en actuele dienstregeling. Deze informatie wordt via een API
    aangeboden en wordt bijvoorbeeld door Google Maps weer geïntegreerd voor
    optimale routeplanning. Google Maps wordt trouwens ook via een API
    aangeboden en veel verwerkt in bijvoorbeeld website.

-   Amsterdam Data Exchange en Amsterdam Data Portal. Dit is een samenwerking
    voor de onafhankelijke en betrouwbare data-uitwisseling voor iedereen. Het
    is een eerlijke en betrouwbare datamarkt, waarin gebruikers controle hebben
    over hun data. Zowel overheden als bedrijven kunnen participeren.
    Gevensuitwisseling gaat vaak via API’s, zo worden bijvoorbeeld via de
    Amsterdam Data Portal verschillende API’s aangeboden.

-   Parkeren via de mobiel gaat ook via API’s die weer gekoppeld zijn aan de
    ‘parkeersystemen’ van gemeenten, op deze markt zijn veel verschillende
    aanbieders actief.

-   De Kamer van Koophandel biedt een API aan om aan te sluiten op het
    Handelsregister hierdoor is het mogelijk om te zoeken en gegevens te
    controleren (denk aan handelsnaam, adresgegevens en KVK-nummer) via externe
    softwareprogramma’s. Hiervoor moet apart toegang voor worden aangevraagd.
