# Werkgroep API Strategie en Beleid
Verslag van de virtuele bijeenkomst van **11 april 2023**

## Aanwezig

Publieke sector, op alfabetische volgorde van organisatie: Redouan Ahaloui (Forum Standaardisatie), Paul Dam (Kennisplatform APIs), Gino Laan (Stichting RINUS), Sophie Makhlouf (Kennisplatform APIs), Theo Peters (VNG) en Edwin Wisse (Logius)

## Afgemeld
Vedran Bilanovic (BZK)
Marcel Krassenburg (MKIdee)
Dolf Daal (Informatiehuis Water)
Frans Smit (Belastingdienst/toeslagen)

## Samenvatting gespreksverslag

Blok 1: Visie
-	Context schetsen waarin we API’s als middel willen gebruiken.
-	Hoger doel definiëren.

Blok 2: Strategie
-	Afbakenen wat binnen en buiten scope valt.
-	Meetbaarheid toevoegen.
-	Actief andere organisaties betrekken als onderdeel van de strategie.
-	Focus op het “hoe” gebruik je een API i.p.v. “waarvoor” gebruik je een API.

Blok 3: Intentieverklaring
-	Originele tekst aanvullen met “tenzij het om beveiligingsredenen niet gewenst is”. 

Blok 4: Planning
-	Drie nieuwe sessies worden ingepland op 25 april, 9 mei en 23 mei. 

# Uitgebreide notulen

## Blok 1 VISIE

***Theo***:<br>
Ik zie mijn punten niet terug:
-	Visie: stip op de horizon. Er ontstaat een platform van data waarop we de maatschappelijke vraagstukken en dienstverlening organiseren. Voorbeeld van Netflix. 
-	Missie: Voorkomen dat de manier van datadeling op verschillende manieren wordt ingericht. Hoger dan API’s. Invulling geven aan architectuur principes. 
-	Vraag: Is dit de visie op alleen API gebruik of dat je ook op een andere manier gaat werken?

***Gino***:<br>
Je gaat een hoger doel nastreven en API’s gebruik je als middel. 

***Edwin***:<br>
Het is wel het doel van de werkgroep om API gebruik te stimuleren. De context waarin dat gebeurt is breder. 

***Paul***:<br>
De manier waarop je data gaat ontsluiten kan je schetsen. 

***Theo***:<br>
Meerdere vormen van datadeling kan je realiseren met API’s. Toegevoegde waarde is dat je kan leren om die verschillende vormen uit te kunnen wisselen. Voorkeursrichting kan dan zijn data bij de bron houden.

***Paul***:<br> Dam: Ik wil niet achterwege laten dat, dat de voorkeursrichting is. 

***Theo***:<br>
De API Strategie kan je samenvatten als met minder mensen meer doen. Binnen VNG is er een werkgroep die noemt zichzelf Astrix, en die zijn bezig met waar zouden API’s en databronnen aan moeten voldoen in zo’n stelsel. Ik heb gezegd dat ze dit zouden moeten doen vanuit het Kennisplatform API’s. Dit werk is misschien ontwerpwerk wat onderdeel is van de werkgroep API Design Rules. Ik denk dat het helpt als we de strategie kunnen zien als samenwerkplatform om te komen tot goede API uitgangspunten. Dit moet de logische plek zijn waar je samenwerkt als het gaat om kennisdelen over API’s. Je geeft niet alleen handvatten maar je werkt ook mee aan die handvatten.

***Edwin***:<br>
Punten van vorige keer zijn goed in het huidige stuk verwerkt. 

***Redouan***:<br>
In het laatste stuk hadden we gezegd dat we de werkgroepen beter kunnen koppelen aan thema’s. 

***Theo***:<br>
Minimaal denken dat het Kennisplatform API’s een plek moet zijn om dergelijke punten te adresseren. Of we ze ook op moeten lossen weet ik niet. 

***Gino***:<br>
Ik zou het (semantiek, gegevensstructuur en interactiepatronen) beschrijven als randvoorwaarde. 

***Theo***:<br>
Binnen kennisplatform de keuze maken of het binnen onze scope valt of niet. 

## Blok 2 STRATEGIE

***Edwin***:<br>
Een deel van de strategie is dat je actief partijen opzoekt en die erbij betrekt. Het is niet alleen iets voor de huidige groep betrokkenen. Zodat je geen afwijkende API’s binnen de NLse overheid krijgt. CJIB is bezig met eigen API’s en ze kennen het kennisplatform maar ze hebben toch besloten hun eigen keuzes te maken. Je strategie als Kennisplatform API’s zou kunnen zijn dat je actief de dialoog opzoekt met de afwijkende partijen of partijen die nog geen API’s gebruiken. 

***Theo***:<br>
Je zou het ook kunnen vertalen als de feitelijke inhoud die via een API wordt aangeboden. Die inhoud, dat stukje, boeit ons eigenlijk helemaal niet zo veel. Wat ons boeit is de manier hoe je die vraag stelt bij organisatie A of B. Dat soort mechanismen moeten overeenkomstig zijn. In de strategie moet ook helder zijn waar wij weg van blijven en wat de gebruiker zelf in moet vullen. 

***Paul***:<br>
Moeilijk om af te bakenen waar je, je wel mee bezig houdt en waar niet. Als je het zo hoogover houdt dan klinkt het allemaal heel logisch. 

***Theo***:<br>
Je hebt een operability framework wat je kan invullen. Dat is meer onderdeel van de visie, niet van de strategie. Actief de boer op gaan en zichtbaar maken voor dit deel van uw data-vragen kunt u bij het kennisplatform terecht. Dat is onderdeel van de strategie. Bij de strategie zou wel kunnen horen actief mensen benaderen: “Ik zie dat je hiermee bezig bent, zou je dat niet kunnen doen als onderdeel van het Kennisplatform API’s?”. 

***Redouan***:<br>
Je zou kunnen denken aan het meetbaar maken. Wanneer heb je het gehaald? 

***Theo***:<br>
Wat wel meetbaar is, is hoe vaak je, je stem laat gelden als kennisplatform. Wat onderdeel zou kunnen zijn is het reageren op stukken vanuit het Kennisplatform. Het realisatieplan van het federatief datastelsel, wat vinden we daar als kennisplatform van? Of als het forum standaardisatie weer een nieuwe standaard op de website zet, wat vinden we daarvan? Dan heb je kans om je stem als platform te laten gelden.

***Redouan***:<br>
Je hebt zelf als kennisplatform een taak en geeft het wat meer body. Als niemand zich aangesproken voelt door de strategie dan brengt het niets. Het moet wat teweeg kunnen brengen. 

***Theo***:<br>
Een vraag die een deelnemer altijd aan het kennisplatform zou stellen is “what’s in it for me?”. Als je meer haalt dan je brengt dan ga je er met liefde weer heen. 

***Paul***:<br>
Ik zal dit eerst grof schetsen en daarna kunnen jullie er in de volgende sessie op reageren.

## Blok 3 INTENTIEVERKLARING

***Paul***:<br>
Groepje om intentieverklaring mee te bespreken komt niet van de grond. Mensen van CJIB zijn niet te traceren. Er waren bij de bijeenkomst in Utrecht van 3 februari mensen die vonden dat ‘ie aangepast moest worden. Zij hadden vooral moeite met punt 4. Tegenstanders van punt 4 zaten vooral aan politie/justitie domein. Die voelen er niks voor om API’s te publiceren die in een beperkte kring worden gebruikt en waar gevoelige informatie via wordt uitgewisseld. Mijn voorstel is om de zin te veranderen van “extern toegankelijke API’s” naar “publiek toegankelijke API’s”. 

***Edwin***:<br>
Heb je Kiske de Leest al geprobeerd? 

***Gino***:<br>
Dan beperk je hem heel erg. Ik zou zeggen de overheid publiceert “minimaal haar publiek toegankelijke API’s”. Ik zou gaan inzetten op het maken van een gesloten deel van developer.overheid.nl. Dan heb je wel één plek waar je terecht kan.

***Theo***:<br>
Verwarring ontstaat door het woord “publiek toegankelijk”. Het wil niet zeggen dat het dan gaat over open data. 

***Paul***:<br>
Dat verschil snappen ze, maar ze willen ook niet dat de specificaties worden gedeeld.

***Theo***:<br>
Die verwarring is op te lossen door duiding op het woord publiek te geven. 

***Paul***:<br>: 
Ik wil graag bekijken of de huidige tekst ervoor kan zorgen om dit te ondertekenen. 

***Theo***:<br>
Ik had nog een zin aangeleverd om toe te voegen aan de intentieverklaring. Namelijk dat je als overheid niet alleen ondertekent maar ook actief bijdraagt aan het verbeteren van die standaarden. Dat mis ik nog in het stuk. 

***Paul***:<br>
Je gaat niet alleen toepassen maar ook meedoen. 

***Gino***:<br>
Actieve houding is goed om toe te voegen.

***Paul***:<br>
De partijen die hem opnieuw ondertekenen, dat, dat ook betekent dat ze mee moeten doen. 

***Gino***:<br>
Dat verhoogt je legitimiteit als je feedback geeft binnen en buiten de community. 

***Theo***:<br>
Ik snap ook dat een aantal partijen zeggen dat ze die specificaties niet willen publiceren omdat er een risico aan hangt. Maar dat moet niet als excuus gebruikt worden om helemaal niks te delen. 

***Gino***:<br>
Je zou het moeten willen. 

***Paul***:<br> 
Het is alleen bedoelt om heel gevoelige API’s niet te publiceren. 

***Theo***:<br> 
Dan zou je moeten toevoegen, “tenzij dit om beveiligingsredenen niet gewenst is”. Dan is dit ook de reden waarom we zouden kunnen accepteren waarom zulke API’s niet gepubliceerd zijn. 

***Redouan***:<br>
Als je tenzij gebruikt is het beter.

## Blok 4 PLANNING SESSIES

***Paul***:<br>
Ik wil het graag verder brengen. We hebben nu drie sessies om de twee weken gehad. Is dat de frequentie die we kunnen volhouden?

***Edwin***:<br>
Wat mij betreft prima.

***Paul***:<br>
Kunnen wij dan agendaverzoek doorzetten voor deze sessies? Volgende sessies: 25 april, 9 mei, 23 mei. 
